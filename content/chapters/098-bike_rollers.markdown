title: لوازم فان - غلطکهای دوچرخه
slug: bike_rollers
date: 2020-06-09

معمولا فکر می‌کنیم دوچرخه سواری نیازمند خیابون و پیست و شهر مناسب و .. است. ولی همیشه هم اینطور نیست. کاملا این امکان وجود داره که از دوچرخه تون توی خونه هم لذت ببرین. حالا گیریم تا حد معقولی (: اینکار با غلطک‌ها ممکنه. ابزارهایی که باعث می‌شن بتونین توی خونه هم رکاب بزنین.

غلطک‌های دوچرخه به سه طبقه اصلی تقسیم می‌شن:

1. غلطک‌هایی که دوچرخه روشون ثابت نیست
2. غلطک‌هایی که دوچرخه روشون ثابت است ولی هوشمند نیستن
3. غلطک‌های هوشمند

## غلطک‌هایی که دوچرخه روشون ثابت نیست

این غلطک‌ها معمولا ساده‌ترین نوع غلطک‌ها هستن. چیزی شبیه به این:

![رولر]({filename}/images/bikeroller.jpg)

چرخ عقب تقریبا وسط دو غلطک عقب می افته و چرخ جلو روی غلطک جلو و حالا اگر رکاب بزنین، چرخ عقب با اینکه می‌چرخه حرکت نمی‌کنه و به جاش غلطک‌های دو طرفش رو می‌چرخونه و اونها که با یک تسمه به غلطک جلو وصل هستن اونو می چرخونن و چرخ جلو هم می‌چرخه.

مشکل اصلی این غلطک‌ها، اینه که رکاب زدن روشون سخته. طول می‌کشه تا یاد بگیرین. تقریبا چیزی شبیه به یاد گرفتن مجدد دوچرخه سواری. معلومه که ممکنه حینش زمین بخورین و به همین خاطره که اکثرا اینو می ذاریم کنار دیوار که بتونیم وزنمون رو بندازیم رو دیوار یا حتی بعضی ها که محتاط تر هستن، اینو میذارن تو چارچوب در که از هر طرف منحرف شدن، به چارچوب گیر کنن. همچنین بعضی از غلطک‌ها، کنارهای کمی برجسته‌تر دارن تا چرخ خیلی راحت از روشون در نره. سعی کنین از اونها پیدا کنین تا احتمال افتادن رو کمتر کنین.

این غلطک‌ها نسبتا ارزون (حدود ۳۰ تا ۱۰۰ دلار) و معمولا با چند پیچ قابل تنظیم برای دوچرخه‌های مختلف هستن. درسته که رکاب زدن روشون سخته و نیاز به تمرین داره و معمولا مدت خیلی طولانی روش دوام نمیاریم و خسته می‌شین ولی در عوض کمک بسیار خوبی است به مهارت حفظ تعادل شما در دوچرخه سواری واقعی. کسی که روی این غلطک‌ها خوب رکاب بزنه، توی جاده پرواز می‌کنه (: به معنی مثبتش!

افرادی هستن که با سرچ کردن دنبال bike roller DIY خودشون اینها رو می‌سازن. واقعا هم اینها چیز پیچیده ای نیستن: یک فریم، سه تا غلطک و یه تسمه و البته یه آدم شجاع!

>> اگر دارین روی این‌ها تمرین می‌کنین، مفیده که به نقطه ای مثلا در دو سه متری جلوتون نگاه کنین. همونکاری که روی دوچرخه می کنین. اینجوری زودتر یاد میگیرین تعادل رو حفظ کنین. همیشه هم آماده باشین که وزنتون رو بندازین به سمت دیوار تا جلوی زمین خوردن رو بگیرین.

## غلطک‌هایی که دوچرخه روشون ثابت است ولی هوشمند نیستن (ترینرها)

در این مجموعه غلطک‌ها، چرخ عقب شما وصل می‌شه به مکانیزمی که غلطک فراهم کرده و چرخ جلو یا روی زمین آزاده یا روی یک سطح کمی مرتفع‌تر گذاشته شده تا وضعیت دوچرخه عادی باشه. این سیستم‌ها معمولا Trainer خونده می‌شن و خوبیشون اینه که دیگه توشون نگران افتاد نیستین. همچنین نیازی به یادگیری حفظ تعادل هم ندارن (و این بدیشون هم هست چون همونطور که گفتیم استفاده از یه غلطک کلاسیک، کلی مهارت تعادلی شما رو افزایش می‌ده).

![رولر]({filename}/images/trainer.jpg)

این سیستم‌ها معمولا مکانیزمی برای کم و زیاد کردن مقاومت چرخ پشت دارن تا باعث بشن شما مجبور باشین قوی‌تر رکاب بزنین و همینطوری مداوم قوی‌تر بشین (: یا اگر خواستین ضعیف‌تریش کنین و طولانی‌تر رکاب بزنین. دقت کنین که طولانی رکاب زدن در شرایطی که باد طبیعی‌ای که در دوچرخه به شما می‌خوره وجود نداره می‌تونه دمای بدن شما رو خیلی بالا ببره. معمولا ورزشکارها برای استفاده از ترینر زیرشون یک حوله می‌ندازن تا عرق‌ها روی زمین نریزن و جلوشون یه پنکه می‌ذارن تا دائما بهشون باد بخوره. مواردی هم بوده که حوله زیر غلطک با غلطک تماس داشته و اصطکاک دائمی باعث آتیش سوزی شده. مواظب باشین!

قیمت این غلطک‌ها هم معمولا در حدود ۱۰۰ دلار است هرچند که انواع گرانتر و ارزانتری هم دارند.

>> تقریبا همه غلطک‌ها سیستمی برای سخت کردن رکاب زدن دارند. این سیستم ممکن است با هوا یا روغن کار کند. سیستم های مبتنی بر هوای، حین استفاده صدایی زوزه مانند تولید می کنند که معمولا خیلی زیاد نیست ولی قابل صرفنظر کردن هم نیست.

## غلطک‌های هوشمند

این مجموعه هم مثل سری قبلی یعنی ترینرها هستن با یه فرق جالب: میزان مقاومت غلطک با یک کامپیوتر قابل تنظیمه! یعنی مثلا ممکنه یک پنل در جلوی شما به شما اجازه بده که با سخت تر کردن رکاب زدن، سربالایی رو شبیه سازی کنه یا بعدش با کم کردن مقاومت، این تصور رو به وجود بیاره که در مسیر مستقیم یا حتی سرازیری رکاب می‌زنین. از اون هم جالبتر، ممکنه یه اپ روی گوشی دقیقا مسیر تهران تا کرج رو با شیب‌هاش برای شما شبیه سازی کنه و بدون که مثلا در کیلومتر ۵، سه کیلومتر باید با شیب فلان رکاب بزنین و بعدش مسیر رو کمی صاف کنه و دوباره سخت. مساله حتی هنوزم می‌تونه جالبتر بشه، شما می‌تونین با اکانت شرکتی به اسم zwift، حتی تصویر مسیر رو هم با مناظر و سرازیری و سربالایی جلوتون داشته باشین یا حتی مسابقات مشهور رو رکاب بزنین یا حتی در یک گروه باشین و جلو و عقب افتادن بقیه رو که دارن آنلاین از بقیه جاهای جهان رکاب می زنن ببینین:

![زوییفت]({filename}/images/zwift.jpg)

ولی خب مساله اینجاست که این غلطک‌ها بازهم گرونتر هستن و به اشتراک زوییفت هم احتیاج دارین. حداقل روی چیزی حدود ۷۰۰ دلار برای ترینر و ۱۵ دلار در ماه برای زوییفت حساب کنین و به این هم فکر کنین که آیا واقعا قراره اینهمه ازش استفاده کنین؟ من یه غلطک ساده دارم و گاه گداری که حوصله ‌ام سر میره سراغش می رم و با دو سه دقیقه رکاب زدن، عرق ریزان و پر هیجان حوصله‌ام میاد سر جاش.
